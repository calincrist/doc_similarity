Comunicatul Consiliului Frontului Salvării Naţionale

Ca program, Frontul propune următoarele:

1.	Abandonarea rolului conducător al unui singur partid şi stabilirea unui sistem democratic,  pluralist de guvernare.
2.	Organizarea de alegeri libere în cursul lunii aprilie.
3.	Separarea puterilor legislativă, executivă şi judecătorească în stat şi alegerea tuturor conducătorilor politici pentru unul, sau cel mult două mandate. Nimeni nu mai poate pretinde puterea pe viaţă. Consiliul Frontului Salvării Naţionale propune ca ţara să se numească în viitor ROMÂNIA! Un comitet de redactare a noii Constituţii va începe să funcţioneze imediat.
4.	Restructurarea întregii economii naţionale pe baza criteriilor rentabilităţii şi eficienţei. Eliminarea metodelor administrativ-birocratice de conducere economică centralizată şi promovarea liberei iniţiative şi a competenţei în conducerea tuturor sectoarelor economice.
5.	Restructurarea agriculturii şi sprijinirea micii producţii ţărăneşti, oprirea distrugerii satelor.
6.	Reorganizarea învăţământului românesc potrivit cerinţelor contemporane. Reaşezarea structurilor învăţământului românesc potrivit cerinţelor contemporane. Reaşezarea structurilor învăţământului pe baze democratice şi umaniste, eliminarea dogmelor ideologice, care au provocat atîtea daune poporului român, şi promovarea adevăratelor valori ale umanităţii. Eliminarea minciunii şi a imposturii şi statuarea unor criterii de competenţă şi justiţie în toate domeniile de activitate. Aşezarea pe baze noi a dezvoltării culturii naţionale. Trecerea presei, radioului şi televiziunii din mîinile unei familii despotice în mîinile poporului.
7.	Respectarea drepturilor şi libertăţilor minorităţilor naţionale şi asigurarea deplinei lor egalităţi în drepturi cu românii.
8.	Reorganizarea întregului comerţ al ţării, pornind de la cerinţele satisfacerii cu prioritate a tuturor nevoilor cotidiene ale populaţiei României. În acest scop vom reduce exportul de produse petroliere acordînd prioritate satisfacerii nevoilor de căldură şi lumină ale oamenilor.
9.	Întreaga politică externă a ţării să servească promovării bunei vecinătăţi, prieteniei şi păcii în lume, intervenind în procesul de construire a unei Europe unite, casă comună a tuturor popoarelor. Vom respecta amendamentele internaţionale ale României şi în primul rând cele privitoare la Tratatul de la Varşovia.
10.	Promovarea unei politici interne şi externe subordonate nevoilor şi intereselor dezvoltării fiinţei umane, respectarea drepturilor şi libertăţilor omului, inclusiv al dreptului de deplasare liberă.
Constituindu-ne în acest Front, sîntem ferm hotărîţi să facem tot ce depinde de noi pentru a reinstaura societatea civilă în România, garantînd triumful democraţiei, libertăţii şi demnităţii tuturor locuitorilor ţării.
În mod provizoriu, în componenţa Consiliului intră următorii:
Doina Cornea, Ana Blandiana, Mircea Dinescu, Lazlo Tokes, Dumitru Mazilu, Dan Deşliu, generalul Ştefan Guşe, generalul Victor Stănculescu, Aurel Dragoş Munteanu, Corneliu Mănescu, Alexandru Bîrlădeanu, Silviu Brucan, Petre Roman, Ion Caramitru, Sergiu Nicolaescu, Mihai Ispas, Gelu Voican Voiculescu, Dan Marţian, căpitanul Lupoi Mihail, generalul Voinea, căpitanul de rangul I Dumitrescu Emil, Necşa Vasile, Ciontu Cristina, Baciu Marian, Bogdan Teodoroiu, Eugenia Iorga, Negruţi Paul, Manole Gheorghe, Vladimir Ionescu, Adrian Sîrbu, Hîrjan Constantin, Domokos Geza, Magdalena Ionescu, Marian Mierlă, Constantin Ivanovici, Ovidiu Vlad, Bucurescu Valeriu, Ion Iliescu. 
﻿Plenara C. C. Al Partidului Comunist Al Moldovei

La 16 noiembrie a avut loc plenara Comitetului Central al Partidului Comunist al Moldovei, care a examinat o chestiune organizatorică.
Plenara l-a eliberat pe S. C. Grossu din funcţiile de prim-secretar şi membru al Biroului C. C. al Partidului Comunist al Moldovei în legătură cu trecerea sa la alt lucru. Participanţii la plenară au exprimat mulţumiri lui S. C. Grossu pentru activitatea îndelungată şi rodnică în fruntea organizaţiei republicane de partid.
Prin vot secret – 107 „pentru” şi 1 „contra”- în funcţiile de prim-secretar al C. C. al Partidului Comunist al Moldovei şi membru al Biroului C. C. al P.C.M. a fost ales P. C. LUCINSCHI, membru al C. C. al P. C. U. S. Care a lucrat ca secretar al doilea al C.C. al Partidului Comunist al Tagichistanului.
În cadrul plenarei a luat cuvîntul V. S. Babicev, prim-adjunct al şefului Secţiei pentru construcţia de partid şi munca cu cadrele a C. C. al P.C.U.S.
La lucrările plenarei a participat V. A. Mihailov, prim-adjunct al şefului Secţiei pentru relaţiile naţionale a C. C. al P.C.U.S.
Cu aceasta plenara C.C. al Partidulu Comunist al Moldovei şi-a încheiat lucrările.

Adevărul la persoana I

    Un nou act, după  părerea noastră, de flagrantă provocare a fost comis în dimineața zilei de luni, 28 august, în preajma monumentului lui Ștefan cel Mare și Sfînt de către forțele de ordine ale Ministerului de interne. Grupul de martori oculari, care imediat după incident a venit la redacție, ne-a pus la dispoziție mărturiile lor în scris.
   Astfel, vă putem comunica că în dimineața zilei, la orele 11, cînd lîngă monumentul lui Ștefan cel Mare se aflau la vreo sută de oameni, deodată de pe strada J au venit cîteva mașini și autobuze cu milițieni, care momentan au format un cordon din trei rînduri, încercuind lumea din fața monumentului. În același timp, un grup de milițieni în mod barbar au început să rupă cele cîteva lozinci și pancarte afișate pe zidul din preajmă, călcau în picioare florile ce cresc în jurul soclului monumentului, în tot acest răstimp milițienii bruscau lumea, împingându-i pe oameni și silindu-i să treacă după cordon. Un alt grup de de milițieni s-a apropiat de țeava pe care era arborat tricolorul, călcînd în picioare trandafirii din jur. Au început să smulgă din răsputeri țeava, încît de atîta "smuncitură" tricolorul a căzut, luîndu-l cu el. Apoi au luat lopețile și au început să sape pentru a scoate țeava, luînd-o de asemenea cu el. Groapa a fost astupată cu flori luate de la monumentul lui Ștefan cel Mare. A fost dat jos și tricolorul de pe Arcul de Triumf din Piața Victoriei.
    C Pavioschi, care a cerut explicații de la un căpitan de miliție, a fost bruscat și lovit cu pumnii. La întrebarea Valentinei Buga de ce face acest lucru și care îi este numele de familie, căpitanul a strigat…
   În tot răstimpul acțiunii, de pe strada Gogol, dintr-o mașină milițienească două camere de filmat au imprimat fidel pe peliculă toată <<operația>>. Au fost prezenți de asemenea <<fotocorespondenți>>.
  Este neîndoielnic, consider cel ce ne-au vizitat redacția, că evenimentele de luni dimineața n-au constituit altceva decît o ultimă tentativă de a incita un conflict de proporții (camerele de filmat sunt o dovadă în acest sens) care să determine schimbarea datei desfășurării lucrărilor Sesiunii Sovietului Suprem al RSSM.
  Cine a organizat acest act de provocație eșuat definitive urmează să ni se răspundă în continuare. Ceea ce știm la ora actual e că, după ce și-au îndeplinit <<cu brio>> misiunea, milițienii s-au îndreptat în spatele clădirilor Consiliului de Miniștri al RSSM. (Aurelian Lavric)
 Folosirea cu preponderență a lui î, a propozițiilor lungi și subiectivizarea perspectivei.

