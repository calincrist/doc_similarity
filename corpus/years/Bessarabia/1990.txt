Doi călare pe un cal  

     Dar mai este si o a treia părere: să fie lăsat monumentul acolo unde stă - în fața hotelului «Cosmos» intrarea de la gară în oraș. Să fie lăsat calul, și Cotovski călare, așa cum ni l-a dat dăruit sculptorul Dubinovski cu mauzerul la brîu și cozorocul pe ochi, pentru care operă s-a învrednicit de titlul de academician (Academia se afla și ea la marginea pădurii!) Să fie lăsat, adică, monumentul așa cum este și unde este, dar cu o condiție: să fie urcat pe cal și cocoțat la spatele lui Cotovski o a doua figură istorică - Alexandru Esaulenco, doctor în știinte istorice, care și-a inspirat disertația din viața lui Cotovski și care, în toată activitatea sa de savant, l-a propagat și înălțat pe Cotovski (și datoria lui Cotovski s-a înălțat și pe sine!). Oare nu merită și Esaulenco să șadă alături de Cotovski - doi pe un cal!
       În primul rînd, după merite (are și Esaulenco încă din tinerețe-studenție o anume dragoste pentru «binefaceri» cu mauzerul la brâu).
      În al doilea rând, ar fi un monument original. Încă nicăieri în lume nu există un asemenea monument: doi pe un cal! Original, fără nici o rezervă! 
       Nu și-ar zgîi ochii la acest monument toți care ar trece pe drumul de la gară spre centrul orașului?! Să fim realiști și... practici.
       Ni s-ar vorbi despre acest monument în toată lumea?! Dar oare nu ar veni turiști de pretutindeni, de pe toate cele cinci continente, special, să vadă acest monument?!! Doi pe un cal... Te pomenești ca ne-am alege și cu niscaiva valută!
       Deci, doi pe un cal: Cotovski - cu mauzerul la brîu, și Esaulenco - cu disertația subsuară.
                                                                                                                                                                         Alexei Marinat

Cititorul să ne judece

      Orice ediție periodică, în concepția noastră, trebuie să spună adevărul nu numai pe jumătate. Cititorul trebuie să cunoască adevărul întreg. Iar oamenii de la conducere n-ar trebui să asundă nimic de poporul pe care îl conduc. Și nici n-ar trebui să se teamă de acest popor. S-au temut, pînă în prezent, foștii lideri. Și unii, din garda veche, ori care au împrumutat metodele vechi de conducere, încă se tem.
       Metodele vechi, ca și tot ce este vechi, se vor trece și se vor discredita de la sine în această perioadă revoluționară. Deocamdată, în numele colaboratorilor săptămînalului, în numele cititorilor, considerăm oportun să venim cu următoarea precizare: dacă am jurat să nu mai operăm cu etichetări, dacă am jurat să nu mai punem piedici încă din fașă inițiativelor, să nu uităm că am jurat și să trudim pentru binele poporului. Iar poporul va alege, cum a și ales dintotdeauna, neghina din grîu, și va deosebi, fiți siguri, binele de rău.

..............

Curierul, Chişinău, sîmbătă, 8 septembrie, 1990.

Din patruzeci încoace, puterea sovietică, supranumită și Imperiul sovietic, ne-a lipsit de Bucovina și de sudul Basarabiei; la nouăsprezece august <eliberatorii>, care au instaurat aici puterea sovietică, au pus din nou la cale ciopîrțirea teritoriilor din sud. Și iată că duminică, două septembrie, tot ei și-au <încununat> opera, furîndu-ne și teritoriile din stînga Nistrului. Prin acest act nelegitim vechea noastră Basarabie este lipsită de încă una din fostele capitale ale Republicii Autonome Sovietice Socialiste Moldovenești. Mai înainte, dacă ne amintim, ne-a fost furată și prima capitală a acestei republici. Adică, să calculăm și să ne indignăm de cîte teritorii am fost furați în prima jumătate a secolului douăzeci. 
Încercarea de a răpi teritoriul din partea stîngă a Nistrului este deosebit de dureroasă și jignitoare. S-a lovit, pe această cale, încă o dată în demnitatea noastră națională și în Grafia noastră latină. S-a lovit și-n Tricolor. Dar vrem să accentuăm în mod deosebit că s-a lovit intîi de toate în Grafia noastră latină. La Tiraspol, în anii trezeci, scriitorii de atunci au luptat și pentru Grafia latină, au luptat și au obținut-o, au și scris în această grafie, ca mai tîrziu să fie cu toții condamnați la moarte. Au fost împușcați deoarece au îndrăznit să spună adevărul.
Mișcarea de la Uniunea scriitorilor din Moldova, începută în mai 1987, care mișcare conținea în programul ei și revenirea la alfabetul latin, s-a sprijinit, în oarecare măsură, și pe gestul temerar al scriitorilor din republica  autonomă, și atunci cînd a fost nevoie să argumentăm în favoarea acestui alfabet noi ne-am amintit și de foștii literaţi din fosta capitală a Moldovei autonome.
Încercarea de a desprinde Tiraspolulu din corpul Moldovei echivalează, printre altele, și cu o lovitură dată din spate actualilor scriitori ai neamului nostru.
Protestăm acum în numele celor care au fost executați la Tiraspol la sfîrșitul anilor treizeci. Protestînd, mai insistăm să fie reabilitată acolo Grafia latină.
Protestăm acum și pentru toate jecmănelile pe care le-am suportat în ultimii cincizeci de ani, adică de la patruzeci încoace.
Protestăm în numele Limbii noastre și în numele integrității noastre teritoriale.
Protestăm și desconsiderăm armata sovietică, deoarece numai prin armata sovietică a fost posibilă declararea încă a două republici pe teritoriul sfînt al moldovenilor.
Protestăm împotriva veneticilor, dar împotriva tuturor, deoarece intuim că ei, ca mîine, vor face noi încercări de a ne junghia pămînturile. Posibil că vor declara cartiere autonome, republici autonome sau unionale în chiar actuala capitală a Moldovei.
Protestăm și considerăm că se cuvine și sîntem datori să fim cu mult mai îndrăzneți. Ne-o impune situația creată și ne mai impune întregul nostru popor - prin cîți am fost, prin cîți sîntem și prin cîți vom fi.
Protestăm și în numele celor rătăciți, și în numele celor care deocamdată nu ne înțeleg, și în numele celor care nu ne-au înțeles niciodată, protestăm în numele tuturor moldovenilor, indiferent de orientarea lor, deoarece pentru sîngele acesta a luptat Ștefan cel Mare cu armatele Sale, vărsîndu-se decenii și secole la rînd sînge destul.
Să fie anul nouăzeci a secolului douăzeci o cumpănă a noastră? Să fim oare puși la încercare anume pentru a se trezi conștiinţa și durerea noastră și pentru a ne izbăvi pe această cale de toate nedreptățile? Dacă-i așa, înseamnă că și bunul Dumnezeu trece de partea noastră. Și îl rugăm să ne ajute!

Haralambie MORARU


DIN NOU FAVORIZAȚI?
Vineri, 30 noiembrie, pe cînd se aștepta că tovarășul Gorbaciov va fi oaspetele Parlamentului nostru și mai toți țineam aparatul de radio la ureche, mi s-a comunicat o știre la telefon, care știre nu m-a lăsat indiferent. Din celălalt capăt al firului aveam să aflu că eu, împreună cu alți doi colegi, prozatorul Viorel Mihail și poetul Vsevolod Ciornei, nu vom fi prezenți în sala unde urma să aibă loc întîlnirea tovarășului Gorbaciov cu reprezentanții oamenilor de creație din republică. Nu-i bai, mă rog, s-a întîmplat să nu prticip, în ce mă privește, și la alte întîlniri de pe timpuri, pe care le numim de stagnare, și adică nu m-aș fi simțit lezat. Dar un amănunt pe care mi-l comunica interlocutorul necunoscut m-a pus  în gardă. Dumneata, domnule Moraru, mi s-a spus, ai fost introdus în listă, la fel ca și scriitorii Viorel Mihail și Vsevolod Ciornei, însă undeva pe la instanțe, n-ați trecut. 
Am insistat față de interlocutor să se prezinte. N-a făcut-o firește. Am insistat atunci să-mi spună de unde deține știrea. N-a făcut-o nici pe aceasta de la prima somare. Și totuși, cam peste cinci minute de conversație, a găsit de cuviință să vină cu următoarea precizare: ceea ce s-a întîmplat, s-a întîmplat la Sovietul Suprem al R.S.S. Moldova.
Adevărat să fie sau nu, se va afla, bănuiesc, în cele din urmă. Vorba-i cu totul despre altceva. Adică timpurile noi nasc și oameni noi, care, pe lîngă mulțimea de probleme, au grijă și de liste. Bune vremuri! Prin urmare, nu încăpeam în liste nici cînd ele se întocmeau pe la comitetele de partid și de aici urcau în sus, dar nu încap nici azi, cînd se pare că s-au înscăunat ai noștri, iară odată cu dînșii speram că se înscăunează și democrația. Mai mult decît atît, știrea în cauză chiar m-a întristat.  Doar ține bine minte că la Congresul recent al Uniunii Scriitorilor din Moldova, înt-o pauză, domnul Ion Hadîrcă, prim-vice Președintele Sovietului Suprem al R.S.S. Moldova, mă îndemna și mă convingea că trebuie să colaborăm în numele aceleași cauze. Adică în numele și în interesele neamului. Întrebările care ar fi să urmeze, consider că sînt inutile. Concluziile respective, însă sînt necesare.
Acum stau ca orice moldovean și aștept pe cînd oare viitoarea vizită în republică a tovarășului Gorbaciov, și pe cînd, deci, voi fi tăiat și eu și alții iarăși din liste.
H. M.


 Noi sîntem la coadă

Am surprins aceste imagini, care au o legatură directă cu cele spuse mai sus, la Căminul nr.16 din Chişinău. Frigidere, mobilă... , mă rog, ceva firesc, şi-a cumpărat omul ce-i trebuie pentru casă. Nu e nimic, însă, firesc, la o eventuală investigare. Vorba e că stăpînul mobilei e student străin şi abia de-a terminat anul întîi. Iar mîine-poimîine mobila, în containere, va lua calea aerului sau a apei direct spre ţărmuri străine unde trăiesc fraţi de-ai noştri care n-au păduri. Şi n-au uzine de motociclete şi de raboteze. Ci noi avem, deşi stăm în rînd după toate acestea 1, 2, 3 şi mai mulţi ani. Pentru că n-avem bani să plătim un preţ dublu pentru un televizor sau un dulap. Iată de ce, la o eventuală investigare, îţi dai seama că ceea ce nu e legitim poate fi legic. Cel cu mulţi bani are, dacă nu de toate, atunci mai multe decît cel cu bani puţini. Cel cu bani dictează fără a fi un dictator, el formează mecanismul ducerii de azi pe mîine a societăţii, mecanismul relaţiilor între oamenii de diferite profesii, inclusiv mecanismul rîndului după mobilă etc.
	Aşa a fost întotdeuna, pretutindeni, şi va mai fi cel puţin pînă la apocalips, şi ce rost are s-o descoasem pe administratorul de cămin de ce containerele se păstrează în holul căminului sau în sălile de lectură anul împrejur, şi nu are rost nici să notăm numărul maşinii sau numele şoferului care a transportat aceste containere, îndeplinind şi el un ordin mai sus... în fine... totul, de fapt, e firesc. An de an, promoţie după promoţie. 
	Nu ne rămîne decît să-l felicităm pe posesorul fericit cu procurarea unor lucruri deficitare, să privim posomărît în urma trenului sau a vaporului cu containere moldoveneşti la bord şi... să ne postăm la coadă ca să ne înscriem îm lista doritorilor să-şi procure... dreptatea. Pentru ca să ne ajungă rîndul cinci minute după apocalips. 

Doru CIOCANU


Rușinea de a fi sovietic

A fi sovietic e o rușine,
Urmăream mai dăunăzi o emisiune televizată care lua în dezbatere problemele unei călătorii peste hotare și mă gîndeam eu, (carele niciodată n-am fost peste hotare!) că nici prea nu am ce căuta acolo. Din simplul motiv că aș trage cu obrazul numai datorită faptului că sunt sovietic. Din acea emisiune am aflat, că pentru a vizita Iugoslavia, bunăoară, oficiul de schimb (din Chișinău, probabil) îți oferă 1500 de dinari contra a 100 de ruble. Și, pe loc, mi-am amintit o istorie cu un coleg de-al nostru care, avînd cîteva bancnote a cîte 5.000 dinari fiecare, le împărțea în stînga și în dreapta. M-am căpătuit și eu cu una și savuram deja eventualitatea unei călătorii în țara prietenă (5000 e bănărit, nu șagă), cînd, foarte ocazional, aflu cît de derizorie este această sumă! Și eu care avui impertinența să-mi anunț un prieten că, la noi, la sovietici cu această bancnotă, îți poți lesne cumpără un automobil „Tavria”. Prietenul mă făcu optimist, declarîndu-mi că îmi mai rămîne și de un video și, dacă batem palma, se angajează etc. Pasă-mite, încurcase dinarul cu dolarul. Cînd am aflat cursul și l-am anunțat, nu m-a crezut. Cînd i-am spus cîți dinari se schimbă în U.R.S.S. pentru o călătorie în Iugoslavia m-a primit năucit și mi-a spus ce vă comunicai eu deja: că pentru nimic în lume nu-l vede țara în Iugoslavia. Știindu-i preferințele gastronomice, l-am crezut pe cuvînt.
A pleca în călătorie într-o țară străină și a-ți permite lixul de a fi sovietic este înjositor. Cu cei 1.500 de dinari – am aflat-o de la participanții la emisiune – poți cumpăra șase sticle de pepsi cola. Cu alte cuvinte, contrabanda este stimulată de însuși sistemul sovietic. Dar punctele vamale sovietice sînt dure precum e legea. Citeam undeva că o limuzină cu tineri ( două domnișoare și doi cavaleri), ținînd calea spre aceeași Iugoslavia, au trecut vama de la Leușeni fără nici un fel de dificultăți: plecau peste hotare cu mîna goală. La întoarcere duceau cu ei aparatură video, casetofoane etc. În valoare de cîteva zeci de mii de ruble. La întrebarea vameșilor cum de au făcut rost de atâta bogăție tinerii au răspuns franc: „Am vîndut fetele”. Adică acest sistem perimat care se ține cu dinții de buza prăpastiei, iminente a făcut din ei codoși și prostituate. Asta pentru condiția de a se simți om într-o țară care a făcut totul, chiar imposibilul pentru a nimici condiția de om, într-o țară care a declarat construcție unui socialism dezvoltat, de roadele cărui socialism se bucură (s-a bucurat pînă acum?) doar aparatul de partid și bandele de mafioți. Un cuplu bizar, nu-i așa? N-am spus că sînt două verige ale aceluiași lanț.
Noi, cei care nu avem amante atît de maleabile, ce trecem dincolo? Căci și noi vrem să ne circumscriem în condiția de om?
Ce vindem, deci:
Mamele noastre?
Soțiile noastre?
Fiicele noastre?
Este greu, și rușinos, și inumam să fii sovietic.
Nu doar acolo, în străinătăți, ci în propria țară în care te sufoci de atîta internaționalism, prietenie și dictatură a proletariatului ( ori a întregului popor?).
 Hai să fim mai puțin sovietici și mai mult oameni. A fi doar om - nu om sovietic – este foarte simplu și nu te obligă la nimic.


﻿Evocînd istoria

	Dragă redacție. Vin cu o propunere. În locul fostei Clopotnițe din fața Catedralei din Chișinău este construit un havuz. Dar nu despre asta vreau să vorbesc, deși se zice că fosta Clopotniță va fi reconstruită pe același loc. Vorba e despre altceva. Între acest havuz și Arcul de Triumf din Piața Marii Adunări Naționale se află cîteva blocuri plasate în semicerc. Acestea au fost instalate în perioade de „înflorire” a stagnării. Ele aveau menirea să reprezinte unele date istorice legate de colonizarea plaiului moldav. În ziua de 28 Iunie 1990 un mare grup de oameni au dat jos ceea ce era instalat pe postamentele în cauză, tot atunci fiind scoase și inscripțiile respective.
	Deoarece postamentele au rămas și se află într-o stare bună, propun ca ele să fie folosite într-un scop nobil: să instalăm aici diferite figuri sculpturale care ar simboliza cele mai importante date ale istoriei neamului nostru, începînd cu Decebal și Burebista, continuînd cu Alexandru cel Bun, Ștefan cel Mare, Mircea cel Bătrân și terminând cu zilele de azi. Asemenea date istorice vor aminti și vor demonstra contemporanilor și urmașilor noștri adevărata istorie a Moldovei, prezentînd totodată un viu interes pentru turiști și pentru toți cei care vor să ne cunoască cine am fost și cine sîntem.


REZOLUȚIA
CONGRESULUI II AL FRONTULUI POPULAR DIN MOLDOVA CU PRIVIRE LA DENUMIREA REPUBLICII
        Frontul Popular din Moldova consideră că actuala denumire a republicii nu corespunde pe deplin realității etno-politice și aspirațiilor poporului nostru. În pofida tuturor afirmațiilor românofobe ce sînt făcute în ultimul timp tot mai frecvent de adepții imperialismului sovietic, Basarabia, Transnistria și Bucovina de Nord constituie o parte integrantă a masivului etno-lingistic românesc. Așa cum nu poate fi pusă la îndoială existența mai multor state independente și suverane arabe (Republica Arabă Egipt, Republica Arabă Siria, Republica Arabă Yemen, Emiratele Arabe Unite, Geamahiria Populară Socialistă Arabă Libia, Regatul Arabiei Saudite etc.), tot astfel e alogic și păgubitor să se conteste existența de facto a două state suverane românești în Europa România și Republica Moldova.
        În legătură cu cele enunțate mai sus, precum și în scopul suspendării absurdelor tratări paraștiințifice a chestiunii, Frontul Popular din Moldova propune parlamentului republicii să reboteze formațiunea statală românească de la răsărit de Prut, dîndu-i denumirea oficială adevărată:  REPUBLICA ROMÂNA MOLDOVA.


În lipsa balenelor încântătoare

mac (Cornești,Ungheni): ne-a uimit ușurința cu care împerecheați rimele și ne-a bucurat ritmul vioi.  «Dispare bezna ruptă-n două / Ca o fantomă printre nori / Lăsînd în urmă stropi de rouă...» Prea rare strofele mai reușite, integral nu putem publica nimic. Petru Scutelnicu (Bacău, România): imagini reușite uneori. «Disecție pe suflet» aproape simpatică. Elena Fedoreac (Budeneț, Storojineț): salutabilă dragostea dumneavostră de pace și înțelegere între oameni. Eufrosinia I. Boldișor-Buzilă (Sălcuța, Căușeni): nu ne «pune pe gînduri restructurarea sufletului» Dumneavoastră, ci ne pare că asemenea versuri cu conținut didactic le puteți citi celor vizați. Noi, însă, publicăm poezie și tocmai ea Vă lipsește. Maria Șleahnițcala (largara, Leova): rîndurile ce ni le-ați trimis ne-au bucurat prin faptul că sînteți poet, credem, prin felul de a crește copii, a coace pîine, a vedea și a prețui frumusețea pămîntului. Dar poezia e altceva. Viorel Plavenco (Săiți, Căușeni): nu ne-ați adus o stea care este Eminescu. Viguros prin geniul Său, Poetul e cu noi de cînd ne ținem minte. Ne-ați trimis o «recenzie-eseu» despre Eminescu, și asta-i altceva, nu? Redacția nu Vă trimite nici o «foiță» - avem și noi criză de hîrtie (ar fi bine s-o înțeleagă și alți corespondenți). Ne rugați să Vă publicăm «lucrarea», chiar dacă e scrisă foarte rău. Credeți că mai ales tineretul trebuie s-o citească și să se străduie a compune comori de neprețuit pe lumea asta. Păi, iată, stimate Viorel Pavlenco, avem la redacție o mulțime de asemenea comori. Atît doar că n-au nici un preț. Nu Vă publicăm «lucrarea», pentru că imediat vom primi altele de felul și nivelul ei. Scuzați-ne.
                                                                                                             ANGELA PLOPI
P.S. Din aceleași considerente «Poșta literară» de astăzi nu publică versurile de care dispune.


Salvarea cărții naționale

Deaceea este nevoie s-o popularizăm intens. Popularizând-o, putem obține o răspîndire mai largă a cărții printre elevi, studenți, intelectuali.
Dar masele?
Oamenii cu venituri mizerabile, după cum le numește dl Grigorescu, se uită – altfel cum? – și la preț. 
Or, editura nu poate micșora prețul, ca să nu dea faliment. Atunci ce să facă? Să înceteze a lansa cărți de 3 – 5 mii de exemplare? (Cartea moldovenească, chiar cea de calitate superioară, întrunește foarte greu un tiraj salvator).
	Ca să edităm cărți, sîntem nevoiți să dăm anual cîte 3 – 5 «chirpici»  în lumba rusă, care ne înghit mai toată hîrtia și posibilitățile tipografice. 
Soluția poate fi cea propusă de dl Grigorescu.
Drept care readresez scrisoarea Guvernului republicii: nu ni se poate oare ajuta să tipărim fără teamă cărți absolut necesare societății, dar care în mod obiectiv sînt nerentabile ( nu pot deveni rentabile) în virtutea profilului lor? Nu se poate oare ca cheltuielile suplimentare să fie suportate de… stat, adică să fie compensate din bugetul statului? 
Mai concret. Cui i s-ar ridica mîna să scoată din plan cartea pentru copii, care este pîinea vie. 
	Bibliotecile din sistemele Ministerului culturii și al cultelor și Ministerul învățămîntului și al științei de asemenea pot contribui, obținînd mărirea mijloacelor bănești pentru procurarea cărții naționale, acum atît de rară în bibliotecile lor.
	Mai e trezirea în fapt a tuturor consîngenilor noștri. Am luptat cu vitejie pentru limba de stat, pentru grafia latină, am biruit și… de ce stau pe polițe volumele de „Opere” ale lui Ion Creangă, romane ca “Frații Jderi” de Mihail Sadoveanu, „Quo vadis?” de Henryk Sienkiewicz. „Decameronul” de nemuritorul Boccaccio și alte capodopere, ca să nu vorbim de unele cărți ordinare? Nu e oare din cauză că societatea noastră este indiferentă, totuși, față de destinul cărții naționale?
	Avem a ne continua munca în condiții noi și a ne perfecționa în continuare noi, editorii, împreună cu tipografiștii și cu colegii din sistemul comerțului cu cărți: și la nivel de planificare, și la celelalte. Dar este nevoie – mai ales acum! – de concursul Guvernului. Fără introducerea cărții naționale în comanda de stat și compensarea cheltuielilor din bugetul statului cartea moldovenească va fi într-o și mai mare măsură, vorba corespondentului nostru, umilită.
Ion Ciocanu


Sovietului Suprem  al R.S.S.M.
  Ziarul national din Dubăsari "Znamea pobedi" în frunte A Atamanenco dace ot posibilul pentru a ațîța vrajba dintre națiuni. Acest lucru l-am dedus din faptul că în paginile gazete își găsesc loc materiale numai de tipul "Net latinițe", "Net goslazicul", "Net tricolorul" și altele de acest fel. Ba în ultimul timp sunt împroșcați cu noroi chiar și conducătorii rebublicii parlamentului.
  Aceeași poziție o ocupă și președintele sovietului orășănesc M. Mușumanschi care a interzis arborarea tricolorului pe primăria orașului, ba steagul a fost doborît și pe clădirea executivului raional, deși în multe sate din raion tricolorul este arborat.
  La ultima sesiune a sovietului orășănesc a fost luată hotărîrea să nu fie acceptată decizia Parlamentului republicii de a trece la ora locală dîndu-li-se indicație întreprinderilor, organizațiilor, gradinițelor și celorlalte instituții să lucreze pe vechi, după ora Moscovei. Deci  mamele sînt nevoite să trezescă copiii cu o oră mai devreme decît mamele care locuiesc în vecinătate, în partea dreptă a Nistrului sau în Ucraina. De ce oare conducerea orașului este împotriva sănatății copiilor noștri? Oare face să acceptăm o asemenea conducere?
  Rog Sovietul Suprem al R.S.S. Moldova să intervină ca diriguitorii orașului să respecte legile în vigoare, iar conducerea redacției Znamea pobedî să se debaraseze de tendențiozitate a cu care reflectă realitatea, să meargă în pas cu cerințele restructurării. 
                                                                                                 Leonid TRAICU,
                                                                                                 Or. Dubăsari.

Literele mici și mari

La Rascanovca vizavi de palatul sindicatelor se dă in exploatare un nou magazin. Au pus și inscripția litere latine. Iar mai jos - cu  litere rusești. Pînă aici totul e drept. Însa literele latine sunt mai mici ca cele slave. Ceea ce este in contrazicere cu legea in vigoare. Ministerul comerțului ar trebui sa țină cont de acest lucru cînd deschide noi magazine. 

Victor Petic

﻿DE LA MINISTERUL DE INTERNE 
	INSPECTORATUL GENERAL AL POLIŢIEI
Către
Redacţia ziarului ,,DEŞTEPTAREA”

Cu privire la materialul publicat în ziarul dv. din 11-18 mai 1990, sub semnătura Obs., din verificările efectuate au rezultat următoarele:
	Autoturimul cu numărul de înmatriculare 1-B-3279, aparținînd Ministerului Apărării Naţionale, în ziua de 2 aprilie a.c., escorta pe preşedintele C.P.U.N., ce se deplasa spre Timişoara. Conducătorul acestui autoturism nu a oprit la locul accidentului, întrucât era in misiune, dar, la prima oprire a coloanei oficiale, la Timişoara, au fost anunţate organele de poliţie. De asemenea, la reîntoarcerea în Bucureşti, cazul a fost sesizat şi Inspectoratului General al Poliției – Direcţia circulaţie.
Menţionam că victima accidentului, în vîrsta de 88 ani, a traversat strada prin loc nepermis şi fără să se asigure, în prezent fiind în afara oricărui pericol, iar Procuratura militară efectuează cercetări, urmînd să dea soluţia legală.
	În ziua de 5 aprilie a.c., acest autoturism nu a forţat barajul din Piata Universităţii, aşa cum se afirmă în articol.
	Autoturismul 10-B-6782 aparţine unui inginer care, în noaptea de 25/26 aprilie a.c.,  în jurul orei 01,00,  se deplasa spre cartierul Berceni, dar în Piața Universităţii a fost oprit de un grup de demonstranţi care blocaseră strada. Cel în cauză a declarat că o parte din cei care l-au oprit erau sub influența alcoolului, încercînd să-i ia din maşină o geantă cu obiecte personale. În aceste condiţii, pentru a scăpa, şoferul a forţat trecerea printre demonstranţi, maşina fiindu-i lovită cu pumnii şi picioarele.
	Rezultă, deci, că în ambele cazuri, nu este vorba de terorişti, neexistând intenţia de vătămare corporală a demonstranţilor din Piaţa Unirii.
		PRIM-ADJUNCT AL MINISTERULUI DE INTERNE, SEF AL INSPECTORATULUI GENERAL AL POLIŢIEI
	General –maior,
	Corneliu DIAMANDESCU

17 mai 1990


Cine plătește prețul reformei economice?


	Cine să-l plătească? Bineînțeles că acarul Păun. În acest caz, această parte a poporului român care a trăit cinstit, adică nu s-au îmbogățit pe seama regimului trecut. Vom încerca să susținem această afirmație, în contextul ultimei expuneri prezentate în Parlament de primul ministru Petre Roman.
	Este evident pentru toți cei care înțeleg, cît de cît, fenomenele economice ca liberalizarea prețurilor și a salariilor va poziționa cel puțin pentru o vreme economia românescă pe o spirală inflaționistă ascendentă. În sine, acest lucru nu este neapărat rău și în orice caz un rău, în principiu necesar. Dar și drumul spre iad este pavat de intenții „declarat” bune. Aceste fenomen de inflație va conduce în scurt timp, după aprecieri publicate în presă, la cel puțin dublarea cheltuielilor totale pentru o familie și probabil, că metodele compensatorii vor duce la creștere în consecință (dar ceva mai mică) a salariilor. Pînă aici nimic rău, aspectul pozitiv fiind faptul că prețul are șansa (doar șansa) să reflecte mai adecvat valoarea mărfii. Dar în condițiile lipsei totale a bazelor economiei de piață constituite din proprietatea privată generalizată și diversificată și producție de mărfuri în cantitate suficientă și diversificată, libera concurență nu va putea să funcționeze.


Frontul salvării naționale

După ce am trecut în revistă formațiunile politice locale de opoziție care, dintr-un motiv sau altul, au devenit mai cunoscute (ne cerem scuze pentru eventualele omisiuni), ne-am propus să încheiem seria prezentărilor cu o relatare despre Frontul Salvării Naționale, filiala Bacău. Din motive obiective sau subiective (generate de semnalul acestor rînduri sau de posibilii mei interlocutori) întîlnirea cu liderii FSN s-a dovedit, mai întîi, greu de programat. Majoritatea lor sînt parlamentari și deci nu pot fi abordați decît la sfîrșit de săptămînă. Cu puțin noroc am trecut și peste acest inconvenient. În ultimul moment însă dl. senator Postolache, președintele filialei Bacău, a cerut un timp necesar de meditație (o săptămînă). ,,Nimeni nu vrea să ia inițiative, dar, după ce declar cîte ceva în presă, sînt atenționat”. Dl. senator se referea, desigur, la colegii de partid. În consecință a rămas stabilit ca, în eventualitatea acceptării unei prezentări în paginile ziarului nostru, să primim o știre de la domnia sa. Așteptăm.
                                                                                                                                 Șt. Radu


Cîteva semne de întrebare

   În urma lecturării numărului 5 al săptămînalului “Pur și simplu” am rămas cu cîteva semne de întrebare. 
    În pagina 2, în subsol, citim un articol fără titlu și semnătură (ceea ce ne îndreptățește să credem că reprezintă o inițiativă a redacției). Redăm o frază ce intră în contradicție, dacă nu cu legile în vigoare, cel puțin cu bunul simț publicistic: “Chemăm pe toți salariații de la I.C.S.A.P. Bacău să se adune vineri, 2.02.1990, ora 8,00, la clubul I.C.S.A.P. Bacău unde să se pună în discuție confirmarea sau infirmarea Frontului ales (sic!) precum și a conducerii unității”. Este cumva “Pur si simplu” organul de presă al I.C.S.A.P.? Sau al “concurenței”? Mai există o posibilitate: știrea să fie o urmare a modului în care receptează realitatea personajul ce ilustrează rubrica “PERISCOP” (plasată deasuprea articolului). Tehnoredactorul săptămînalului l-a plasat cu capul în jos. Știe el, ce știe!
   În pagina 6 citim o fabulă: “Stîna și lupul”. Autorul o dă anonimă. Este cumva una și aceeași persoană cu cea care vrea să schimbe conducerea de la I.C.S.A.P.? Dacă asta este dezlegarea “șaradei numelor”, atunci tot “perosana în cauză” anunță și deschiderea videodiscotecii “argonizată” de O.T.L., la Sala Sporturilor (pagina 8). “Argonizată”?!!
                                                                                                                Ștefan RADU


Sînt frumoasă, nu-i aşa?

Pun această întrebare nu pentru a vă provoca, ci pentru a vă atrage atenţia. Pentru a vă obliga să mă priviţi!
Mă numesc Afrodita, sînt urmaşa zeiţei care a provocat (indirect) războiul troian, promiţîndu-i lui Paris că va cunoaşte ca nimeni altul desfătările dragostei dacă o va desemna pe ea ca fiind cea mai frumoasă.
Sper ca fotografia mea din aeastă săptămînă nu va aduce conflicte în căsnicia dumneavoastră.
De altfel, sînt si eu măritată, soţul meu neavînd nimic să-mi reproşeze. S-a însurat cu un fotomodel: nu riscă dezonoarea, apreciind latura artistică, spirituală a meseriei mele. Am 22 de ani, sînt studentă și deşi mă încadrez perfect în concursurile de frumuseţe, nu particip la acestea deoarece consider că a-ţi prezenta trupul pentru a fi omologat, standardizat etc., nu are nimic în comun cu arta.
Fotografia poate fi o operă de artă. Simpla expunere a trupului, oricît de meşteşugită, din păcate, nu are nimic artistic, neîncluzînd un gest creator.
Îmi doresc mult un copil şi-l voi avea peste cîţiva ani cînd... trupul meu perfect, va da semne de oboseală.
Am completat această, să-i zicem, mică prezentare la cererea cititorilor care au avut bunăvoinţa să mă admire în numărul trecut al săptămînalului.
Vă multumesc tuturor şi vă doresc să fiţi iubiţi.

- Afrodita -


Restituiri

Sterie Dimandi se numără printre oamenii de cultură puțin sau de loc cunoscuți generațiilor formate după 1944. Cărțile sale nu au fost reeditate, iar numele său a trecut în uitare nemeritată.
	Născut la 22 august 1897 la Mețova-Aminciu, în Epir. într-o familie de aromâni, a învățat mai întîi în școli românești din Salonic, Mețova, Ianina și Bitolia. apoi în România. În anii 1919-1922 a studiat literele și filosofia la Universitatea din București, fiind absolvent cu mențiunea “Magna cum Laudae”. A urmat o lungă și remarcabilă carieră didactică, dublată de o activitate de autor al unor volume ca Galeria oamenilor politici, vol. I apărut la Editura Cugetarea în 1935, Eroii revoluției ruse, la aceeași editură, în 1937, Galeria dictatorilor, tot la Cugetarea, 1938, Oameni și aspecte din istoria aromânilor, 1940. Ultimul volum antum al autorului se intitulează “Arca lui Noe”. Sterie Dimandi a decedat în anul 1981.
	În acest număr reproducem un fragment din lucrarea FIUL LUI DUMNEZEU - FIUL OMULUI. IISUS MÎNTUITORUL, publicată la editura Cartea Românească, în 1943. Din sumarul acestei cărți semnalăm câteva titluri de capitole, pentru a da o idee despre structura lucrării: Izvoare. Un scurt istoric al lucrărilor care tratează viața lui Iisus. Realitate istorică sau mit. Iisus și biserica ce-i  poartă numele. Momentul istoric la apariția lui Iisus. Mediul și scena. Nașterea lui Iisus. Copilăria, educația și cultura lui Iisus. Itinerarul și durata activității publice. Sentimentul conștiinței mesianice.
	Din textul reproduc acum în paginile revistei “Deșteptarea” se va observa că Sterie Dimandi nu face operă de compilație, ci de interpretare, analizînd informațiile, comparîndu-le și judecîndu-le prin raportarea la textul scripturilor.

Gheorghe Bulbuță


„Conferințe de presă”

Vineri 27 aprilie a.c., în sala Rondă a hotelului Intercontinental, aproximativ o sută douăzeci de reporteri și fotoreporteri s-au întîlint cu domnul Ion Rațiu. După ce a relatat obstrucționarea mitingului său de prezentare din Buzău de către unii simpatizanți ai F.S.N.-ului, domnul Rațiu a întreținut un interesant dialog cu reprezentanți ai presei române și străine. Întrebat ce va face în cazul în care domnul Iliescu și F.S.N.-ul vor cîștiga alegerile, domnia sa a răspuns că va rămîne în țară și va continua lupta pentru democratizarea vieții social-politice a României
Aceeași întrebare a fost pusă și în cadrul conferinței de presă organizată de Partidul Național țărănesc – creștin și democrat, sîmbătă 28 aprilie a.c., la hotelul București. Răspunsul domnului Ion Diaconescu, vicepreședinte al P.N.Ț.-cd a fost mai cuprinzător:  „Nu ne temem de represiuni, violențe, am rezistat mulți ani în închisori… și de altfel, nu va mai fi posibilă revenirea la un sistem totalitar în România și nici în restul Europei, pentru că, așa cum scandează tinerii din Piața Universității, „nu ne este frică, comunismul pica”. Oricare ar fi rezultatul alegerilor de la 20 mai, P.N.T.-cd își va continua existent în orice condiții”.
                                                                                                 RELU NĂSTASE


