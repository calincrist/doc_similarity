
Comisia pentru contracte militare pe timp de război a publicat un raport de etapă care a pus în evidenţă cheltuieli inutile şi "probleme" în contractele subcontractorilor care au legătură cu prezenţa armatei americane în Irak şi Afganistan. Această comisie a fost înfiinţată de Congres în 2008 după modelul comisiei Truman, care anchetase cheltuielile americane în timpul celui de-al Doilea Război Mondial. Membrii comisiei, mai mulţi experţi numiţi de oficiali ai celor două partide din Congres, au prezentat marţi în faţa membrilor Camerei Reprezentanţilor primul lor raport, un document de peste 100 de pagini intitulat "Cu ce cost? Subcontractarea în Irak şi Afganistan". Printre cheltuielile inutile descoperite de comisie figurează în special construcţia unei cantine pentru baza militară americană Camp Delta, din sud-estul Bagdadului, pentru suma de peste 30 de milioane de dolari. Însă există deja o cantină la această bază şi construirea acesteia este preconizată pentru decembrie 2009, cînd trupele americane se vor afla în fază de retragere. Raportul subliniază de asemenea costul uman "mai puţin cunoscut" al subcontractării: 1.360 de angajaţi de la întreprinderi de subcontractare au murit în Irak şi Afganistan de la începutul intervenţiilor americane care, subliniază documentul, s-au soldat cu 4.973 de morţi în rîndul militarilor americani şi cel puţin 13 în rîndul civililor angajaţi pentru Departamentul Apărării. Comisia prezintă de asemenea anumite "probleme", în special în domeniul securităţii. Acest sector a fost deja marcat de cazul Blackwater, o societate a cărei imagine a fost grav afectată. Astfel, documentul subliniază că biroul însărcinat cu supervizarea sectorului de securitate şi a folosirii gărzilor armate în Afganistan se află în responsabilitatea societăţii private Aegis şi nu a militarilor americani, aşa cum este cazul în Irak. Această situaţie ar putea duce la "un conflict de interese", potrivit declaraţiilor lui Michael Thibault şi Christopher Shays, cei doi preşedinţi ai comisiei, dacă Aegis va trimite în Afganistan propriile sale gărzi armate. Peste 240.000 de persoane sînt angajate de aproximativ 1.200 de subcontractanţi pentru susţinerea trupelor americane (logistică, securitate, reconstrucţie) în Irak şi Afganistan. Raportul final al comisiei este aşteptat în iulie 2010. 