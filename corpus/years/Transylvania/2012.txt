„Mitingul pentru libertate”, care a avut loc joi în Capitală, a reunit mii de oameni în zona Pieţei Arcului de Triumf, coloana de manifestanţi întinzându-se de la Arcul de Triumf până aproape de Piaţa Victoriei.Preşedinţii Partidului Social Democrat, Victor Ponta, Partidului Naţional Liberal, Crin Antonescu, şi Partidului Conservator, Daniel Constantin, au participat la manifestaţie, precum şi alţi lideri ai celor trei formaţiuni - Călin Popescu-Tăriceanu, Varujan Vosganian, Maria Grapini, Mihai Voicu, Titus Corlăţean.„Vremea dialogului a trecut, singurul lucru bun pe care poate să-l facă puterea pentru români în prezent este să-şi dea demisia şi oamenii din Piaţa Universităţii să meargă acasă”, a afirmat, de la tribuna manifestaţiei, preşedintele Partidului Conservator, Daniel Constantin. El a opinat că Piaţa Universităţii a dat deja un verdict - „cine nu pleacă de bunăvoie va pleca cu forţa”.Preşedintele PSD, Victor Ponta, a afirmat, la rândul său, că astăzi „nu mai este vorba de o bătălie între cei de la putere şi cei din Opoziţie, ci este o bătălie a lui Traian Băsescu contra românilor”.„Trebuie să ne angajăm că nu se va mai întâmpla în România ce s-a întâmplat în ultimii ani. Trebuie să ne angajăm că în această ţară ai voie să îţi spui supărarea, că poţi şi ai dreptul de a trăi chiar dacă nu te cheamă Băsescu, Udrea sau Boc. (...) Anul acesta este sfârşitul lui Băsescu şi un nou început pentru România”, a afirmat Victor Ponta.Liderul PNL, Crin Antonescu, le-a transmis preşedintelui Traian Băsescu, premierului Emil Boc şi democrat-liberalilor să plece de la putere, precizând că opoziţia nu va face niciun compromis.„România este acum ocupată de o putere care nu mai are legitimitate. Domnilor de la putere, pe noi nu ne puteţi minţi sau cumpăra. Nu mai există niciun compromis. (...) Ne mint pe toţi că nu se pot face anticipate şi că durează trei luni. Eu le spun azi împreună cu colegii mei în numele opoziţiei politice - mâine parlamentarii USL îşi dau demisia împreună cu parlamentarii actualei puteri şi avem alegeri anticipate. Dacă acceptă alegeri anticipate să vină să îşi dea demisia împreună cu noi şi atunci avem în maximum 90 de zile, dar se poate şi în 30 şi 45, alegeri anticipate”, a spus Crin Antonescu, iar mulţimea a scandat 'Anticipate'.Manifestaţia de protest a USL a fost deschisă de senatorul liberal Mircea Diaconu, care a evidenţiat faptul că poporul român a fost mereu unit în clipele grele şi a afirmat că odată izbucnită revolta populară aceasta nu trebuie să se oprească. Jurnalistul Sorin Roşca Stănescu a anunţat, la mitingul USL, că a decis să se înscrie în PNL.Primarul municipiului Constanţa, Radu Mazăre, a sosit la mitingul USL însoţit de peste o sută de manifestanţi, câteva zeci dintre aceştia fiind tinere şi tineri îmbrăcaţi în uniforme kaki, cu berete roşii, care au scandat 'Nu vă fie frică, vine Măzărică!'.Pe lângă politicieni, la manifestaţia de protest au fost prezenţi şi oameni de cultură - actorul Emil Hossu şi naistul Gheorghe Zamfir.Manifestanţii au scandat „Libertate”, lozinci antiguvernamentale şi antiprezidenţiale. Pe pancarte s-a putut citi „Treziţi-vă români!”, „Jos Băsescu!”, „Alegeri anticipate, nu comasate!”.Potrivit organizatorilor, la miting au participat 20.000 de oameni, iar potrivit jandarmeriei 7.000.Mitingul s-a încheiat în jurul orei 18,00, după care o parte dintre participanţi s-a deplasat către Piaţa Victoriei şi de acolo la Universitate, unde s-au alăturat manifestanţilor antiguvernamentali aflaţi în şaptea zi de protest. - See more at: http://www.monitorulcj.ro/politica-administratie/10203-participanii-la-mitingul-pentru-libertate-de-la-bucuresti-au-cerut-demisia-guvernului#sthash.lLlNE3iX.dpuf