APEL

Basarabeni!

Au trecut zece ani de la Unire, adică zece ani, de când ne-a fost dat de Dumnezeu să facem politică, ceiace înainte ne-a fost oprit.
După atâția ani de încercări, avem tot dreptul de a ne întreba, dacă suntem mulțumiți sau nu de roadele acestei politici și cu același drept, îndată să răspundem categoric si tare: 
Nu!
Atunci care este vina? Căci noi am făcut revoluție în Rusia, tocmai din cauza ca n'aveam dreptul de a face politică. Prin urmare, nu e politica de vină, ci noi, cari nu știm sau nu vroim a o face. De aici marele succes al aventurierilor, șarlatanilor și săcăturilor politice, cari ne-au otrăvit viața făcându-ne să blestămăm tot ce e pe lume.
Basarabeni!
După zece ani de grele suferinți și încercări, nu mai avem dreptul să repetăm, că așa e ,,politică romanească” și să ducem jugul aventurierilor mai departe.
Rușine nouă, celor care am avut alte idealuri în viață, decât asasinele și crimele politice, răzbunarea, imoralitatea, banul murdar, intriga otrăvitoare și minciuna puturoasă.
Rușine, ca noi cari credeam în cultură, civilizație, muncă și dreptate, să purtăm, jugul înjositor al unor ignoranți și aventurieri politici, pe cari o societate sănătoasă de oameni, de mult ar fi trebuit să-i elimine.
Basarabeni!
După zece ani de rușine, trebuie să ne reabilităm și să dovedim Țării întregi că aventurierii, lichelile și săcălurile politice, nu sunt reprezentanții noști și că ei ș’au făcut de cap în Basarabia, numai mulțumită bunătații și răbdării noastre.
Să dovedim Țării întregi, că noi știm a face politică cinstită, iar aventurierilor, criminalilor și pungașilor politici, să le spunem odată pe totdeauna:
La pușcărie!
Altfel vom fi acuzați de istorie, că prin neglijența noastră am patronat tot cortegiul de crime și asasine politice, de cari suferă populația noastră pacinică.
Destul! Destul și-a bătut joc acest personagiu de provincia noastră, pângărind tot ce am avut mai sfânt în noi. Destul a înșelat oamenii de stat de la centru spunând, că Basarabia fără dânsul nu poate trăi, ca pe urmă s’o sugrume, storcând toate foloasele personale, fără ca să dea nimic în schimb, inafară de sfidarea opiniei publice, demoralizarea generală, batjocora, alegeri cu forța, starea de asediu, foamete, jaf și iar jaf, ca în codrul Vlăsiei.
La luptă deci, cu toții! La luptă contra acestui cadavru politic, care a împuțit prea mult Basarabia, aducând-o în halul moral și material ne mai pomenit, din care nu vom putea eși până când nu vom scoate răul din rădăcină.
Afară cu putoarea din Basarabia!

D. Iuliu Maniu în Basarabia

Chișinau, 19- Autoritățile locale au fost înștiințate de ministerul de interne că primul ministru va întreprinde în curând o călătorie în Basarabia, spre a-și da seama de actuala stare de lucruri.
