SĂ NE CUNOAȘTEM PLAIUL

Prin împrejurimile satului Bălțata din raionul Criuleni au fost găsite rămășițe de așezări și alte urme ale activității umane din cele mai veci timpuri. În incinta școlii locale se păstrează o sculptură antropomorfă, cioplită în piatră, găsită în preajma acestei localități. De fapt, sculptura redă figura umană numai în linii generale, este primitivă. Însă e cel mai vechi obiect de artă monumentală de pe meleagurile moldave. Sculptura era menită pentru a menționa locul unui mormânt din mileniul III până la e. n. Deci, obiectul din Bălțata numără circa 5 mii de ani.
La marginea de nord-est a satului, cu ocazia unor lucrări de teren au fost găsite urme de case vechi, lut ars, cioburi, oase de animale și alte obiecte. Specialiștii, chemați la fața locului, au stabilit că aici se află rămășițele unui sat din secolele IV—III până la e. n. În acest sat, acum 2300— 2400 de ani locuia o populație cunoscută în istorie sub numele de geți. Aceștea zideau case din nuele unse cu lut și acoperite cu pae ori stuf, se ocupau cu agricultura și vităritul. Împrejurimile satului Bălțata au fost foarte populate în secolele II—IV e. n. Specialiștii au scos la iveală urmele a șase sate și trei cimitire, vechimea cărora e de circa 1600—1800 de ani. Resturile unui sat din vremea aceea se află la marginea de nord-vest a satului Bălțata, lângă kilometrul 18 al șoselei Cernăuți-Odesa. Aici la suprafața pământului au fost găsite bucăți de lut ars, petre, oase de animale, fragmente de vase din lut de culoare cenușie și roșie și alte obiecte vechi. Urme ale altui sat din secolul II e. n. se află la marginea de sud-est a localității actuale, pe malul unui pârău. Aici au fost făcute săpături arheologice. S-a stabilit că satul vechi ocupa un teren de aproximativ cinci hectare. Specialiștii au descoperit urmele a trei case de suprafață făcute din nuele și unse cu lut. Aici mai erau o piatră de râșniță cu diametru de 42 de centimetri, cuțite, vârfuri de săgeți, o cataramă de bronz, mărgele confecționate din petre scumpe și sticlă colorată. Cele mai frecvente obiecte găsite în săpătură sînt fragmentele de vase confecționate din lut. Specialiștii au cercetat sute de fragmente de ceramică pentru a întregi formele de veselă folosite în antichitate pe aceste meleaguri. Locuitorii acestui sătuc foloseau în casele lor ulcioare și oale, străchini și talgere, cupe, cănuțe și burlue făcute la roata olarului. Au mai fost găsite diferite obiecte importante din orașele romane. Cele mai frecvente din ele sînt fragmentele de amfore, menite pentru a transporta diferite mărfuri: ulei, vin, pește sărat, grâne și altele. Tot aici a fost găsită în săpătură o monetă romană de bronz, emisă in timpul domniei împărătesei Faustina (care a domnit din anul 138 până la anul 141 e. n.). Această monetă permite specialiștilor să presupună că satul a ființat în secolul II e. n.
În preajma satului Bălțata au mai fost descoperite câteva monete romane și moldovenești, însă un interes deosebit prezintă comoara de obiecte și monete din aur și argint găsite în sat cu ocazia unor lucrări de teren. Din componența tezaurului s-au păstrat 263 monete și 17 podoabe. Cele mai vechi monete din tezaur sînt din anii 70—80 ai secolului XV, iar cele mai târzii au fost emise în anul 1622. Specialiștii presupun că tezaurul a fost ascuns în prima jumătate a secolului XVII e. n. În comoară sînt monete aproape din toate țările și orașele europene, cât și din Turcia.
Obiectele de podoabă din tezaur prezintă prin sine cercei și nasturi din metale colorate. Aceste podoabe, lucrate de un meșter talentat, care au zăcut sub
pământ peste trei sute de ani, astăzi înfrumusețează o vitrină a Muzeului de arheologie și etnografie a Academiei de Științe a RSS Moldovenești.
Descoperirile arheologice din satul Bălțata și împrejurimile lui prezintă un mare interes pentru studierea istoriei și culturii ținutului natal. Datoria noastră a tuturor, a specialiștilor, a cercetătorilor ținutului natal, a membrilor organizațiilor primare a Societății moldovenești pentru ocrotirea monumentelor de istorie și cultură, este să studiem și să ocrotim aceste vestigii strămoșești pentru a ne cunoaște plaiul natal.

Ioi HÂNCU, colaborator superior la secția de etnografie și artă a AȘ a RSS Moldovenești, candidat în științe istorice
