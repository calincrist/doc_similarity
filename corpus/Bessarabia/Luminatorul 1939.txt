Țară și Tron

	Marele nostru învățat, dl. profesor Nicolae Iorga a scris în "Neamul Românesc" un articol plin de frumusețe și de adevăr. Dl. Iorga laudă însușirile frumoase ale țăranului român, care privește în zările viitorului cu credință în Dumnezeu și cu încredere nețărmurită în conducătorii țării și îndeosebi în conducătorul nostru suprem, Maj. Sa Regele Carol al 2 - lea.
	Are multă dreptate învățatul nostru profesor, care a cunoscut și cunoaște mai bine decât oricine altul trecutul popoarelor, studiat de el în cele mai mici amănunte. Își dă perfect de bine seama, ce a făcut în trecut, ce face astăzi și va face în toate vremurile, tăria popoarelor.
	Ca și în familie, așa și în familia mare care se numește națiune, slăbiciunile pornesc din lipsa de dragoste și încredere între membrii aceleiași familii, pe când dragostea reciprocă și încrederea celor mai mici în îndrumările și faptele celor mari încheagă temeliile căminului, dându-i tăria să se împotrivească oricăror dușmănii venite de afară.
	În familia noastră mare la națiunea română, unitatea și soltdaritatea, dragostea între frați și încrederea noastră a tuturora în mai marii noștri sunt azi desăvârșite. Nimic nu ne desbină, ci totul ne unește. Nu ne mai desbină certuri politice și hărțuieli pentru locuri și bunuri nemuncite și nemeritate, ci toți, deopotrivă, ne străduim, într-un gând și o simțire, să facem cât mai multă treabă bună, fiecare la locul nostru, pentru binele nostru, al familiei noastre și pentru propășirea și întărirea țării.
	Poporul de jos simte și vede că în țara asta, mare și frumoasă, s-a schimbat ceva în ultimii doi ani, că duhul neînțelegerii a fost alungat dintre noi. De aceea așteaptă cu sânge rece, așa cum așteptăm cu toții, fiii României noi, cu încredere, desfășurarea lucrurilor. Țăranul nostru știe că Țara Românească stă în fruntea acestor țări cari se silesc să păstreze pacea lumii, pentrucă noi nu cerem dela nimeni nici o palmă de pământ.
	Dar dacă ar fi vorba să se primejduiască o singură brazdă de pământ din pământul scump al țării, plugarul nostru înfrățit cu glia va ști să apere acest pământ primit moștenire dela părinți cari l-au cucerit și apărat cu scump sângele lor.
	Poporul nostru stă astăzi, unit în cuget și simțiri, strajă neclintită în jurul Regelui său și sentinelă neadormită la hotare, plin de încredere în viitorul ce i l-a hărăzit Dumnezeu, spre care-și îndreaptă zilnic gândul curat, pentrucă și azi, ca și în trecut, dela El, dela Cel Atotputernic așteaptă ajutor și îmbărbătare în ceasurile grele ale vieții.


Insemnătatea Asociației Țărănești

	Ministerul Agriculturii, d. Profesor Cornățeanu, a rupt cu trecutul de nepăsare față de interesele țărănimii. Metodele lui de lucru au atras atenția încordată a plugarilor și ne dau încredere în destinele agriculturii noastre. 
	Din cauza metodelor vechi, la Ministerul Agriculturii există încă două direcțiuni, cari, trebuiau de mult desființate: Direcțiunea Reformei Agrare și Direcțiunea Cadastrului. Ele fuseseră înființate pentru ca să lichideze problema reformei agrare și aceea a măsurătoarei pământului. S-a spus că reforma agrară a fost definitiv aplicată, iar ca măsurătoarea pământului a fost definitiv executată, nemai existând nici un fel de neînțelegere în mijlocul populației sătești. Câte afirmațiuni, atâtea neadevăruri. Noul regim a trebuit să procedeze cu energie la lichidarea conflictelor atât în materie de reformă agrară, cât și în materie de cadastrare. Nu vrem să mai mințim de sumele foarte mari, cheltuite cu aceste lucrări.
	Astăzi, agricultura românească se desvoltă în condițiuni cu totul speciale. Le aplică metode în concordanță cu clima, solul și condițiunile noastre sociale și economice. Avem o formulă proprie a noastră de desvoltare și de intervenții a Statului în domeniul producției.
	Pe baza acestor principii, aplicate celor 3.280.000 de exploatații, agricultura își va găsi un făgaș normal de desvoltare, cu mari posibilități pentru țara noastră. În cadrul acestui program s’au creiat asociațiile țărănești, cari vor lua o desvoltare mare pe tot întinsul țării. Se va continua înzestrarea agriculturii cu inventarul necesar, atacându-se energetic problema muncilor agricole. Producția va fi favorizată prin fixarea prețului, politica prețului guvernează azi agricultura mondială. Putem afirma cu convingere, că lupta pentru ridicarea plugărimii este în plină desfășurare fapta și gândul Majestății Sale, Regelui Carol al II-lea, în domeniul agricol sunt fără șovăire cu energie și cu simț patriotic aplicate pe teren.
