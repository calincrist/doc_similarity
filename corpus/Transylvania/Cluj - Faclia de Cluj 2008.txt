Prof. dr. Ioan Piso, demis pentru a treia oară din funcţia de director general al Muzeului Naţional de Istorie a Transilvaniei, a lansat atacuri dure la adresa Ministerului Culturii şi Cultelor cu care este într-un interminabil conflict.
În conferinţa de presă de vineri, acesta a apreciat politica MCC în domeniul protecţiei patrimoniului naţional drept una de “ignoranţă, de rapacitate şi de dispreţ faţă de lege”. În privinţa patrimoniului, a Ioan-Piso-3spus Piso, „Ministerul Culturii şi Cultelor se comportă ca un avocat în sala de judecată, care, în loc de a-şi apăra clientul, îl înfundă şi mai rău”.
„Exemplul cel mai la îndemînă este Roşia Montană. Pentru a-i face pe plac companiei canadiene, funcţionarii din MCC au epurat comisiile de specialitate, au modificat legislaţia, au dat descărcări ilegale de sarcină arheologică, au declasat un monument cuprins în legea 5)2000 ca monument de valoare excepţională, au avut chiar obrăznicia de a face recurs, alături de compania canadiană, împotriva sentinţei Curţii de Apel Alba Iulia, care anulase certificatul abuziv de descărcare arheologică a Muntelui Cîrnic. Abia atunci s-a văzut de ce parte a baricadei se află cei plătiţi din banii publici pentru a ne apăra monumentele. Cum nu i-a luat nimeni la întrebări, au extins experimentul Roşia Montană la toate monumentele. Acesta a fost rostul Ordinului 2260/2008 al d-lui ministru Adrian Iorgulescu, modificat prin Ordinul 2504/2008. El prevede declasarea de urgenţă a monumentelor istorice în cazul în care ele sînt distruse. Cu alte cuvinte, dacă dvs doriţi să construiţi un hotel pe locul unui monument istoric, nu aveţi decît să-i daţi acestuia foc sau să puneţi pe cineva să-l demoleze, iar a doua zi MCC vă va scăpa de el” – a arătat Piso.
Printr-un Ordin al ministrului Adrian Iorgulescu primit pe adresa de acasă în data de 6 octombrie, prof. dr. Ioan Piso a fost destituit din funcţia de director general al MNIT întrucît ar fi refuzat „depunerea proiectului de management în vederea încheierii contractului de management, ca răspuns la solicitarea Ministerului Culturii şi Cultelor”. „Ordonanţa Guvernului nr. 26)2005, art. 10, alin. 2, la care face referire MCC şi potrivit căreia «conducătorii instituţiilor publice care, la data intrării în vigoare a prezentei Ordonanţe, nu au încheiat contract de management», nu-mi este aplicabilă, fiindcă MCC avea de executat o hotărîre judecătorească. (…) Sentinţa civilă nr. 284)25.01.2007 dispunea reintegrarea mea în funcţia anterior deţinută (…) şi obliga pîrîtul, respectiv pe dl Adrian Iorgulescu, la plata indemnizaţiei de director general ce mi se cuvenea de la data eliberării din funcţie pînă la data reîncadrării. (…) Reîncadrarea mea, pentru a fi legală, trebuia să se facă prin semnarea unui contract de management, ceea ce nu s-a întîmplat. Cu alte cuvinte, MCC a încălcat sentinţa judecătorească. Se subînţelege că numai dacă un asemenea contract ar fi fost încheiat puteam fi obligat ca la expirarea sa să prezint un proiect de management. Prin urmare, am fost demis şi de data aceasta ilegal” – a mai declarat prof. Piso.
În prezent, conducerea Muzeului Naţional de Istorie a Transilvaniei este asigurată de dr. Viorica Crişan, numită temporar în funcţia de director general al MNIT. Aceasta a cîştigat prima oară postul printr-un concurs organizat de MCC în 2006, după ce Piso fusese „eliberat din funcţie”. Cînd Piso şi-a reluat postul, în baza unei sentinţe judecătoreşti, Viorica Crişan a participat la un nou concurs organizat de MCC, obţinînd postul de director arheologie al MNIT. A fost numită director general interimar şi la începutul anului 2008, cînd Piso a fost demis pentru doar cîteva ore.