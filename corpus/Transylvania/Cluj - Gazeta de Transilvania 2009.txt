Peste 75% dintre românii care locuiesc în mediul rural preferă să îşi producă în propria gospodărie principalele produse agro-alimentare de care au nevoie, chiar şi în condiţiile în care peste 55% din populaţia rurală consideră că a cheltuit mai mult decît valoarea producţiei agricole obţinute, relevă un sondaj INSOMAR. Astfel, 76% dintre persoanele intervievate din mediul rural susţin că este mai convenabil să producă în gospodărie alimentele decît să le cumpere de la magazin, în timp ce în mediul urban opiniile sînt la paritate: 50% afirmă că este mai convenabil să producă alimente în propria gospodărie şi 50% că este mai convenabil să cumpere alimentele de la magazin. Subiecţii sondajului au declarat - în proporţie de 56% în mediul rural şi 38% în mediul urban - că în anul 2008 cheltuielile agricole ori pentru creşterea animalelor din gospodărie au fost mai mari decît valoarea produselor obţinute. Totodată, o mare parte a populaţiei rurale nu doreşte să îşi vîndă terenurile agricole, nici chiar în eventualitatea obţinerii unui preţ bun. Astfel, 71% dintre cei chestionaţi din mediul rural şi 59% din mediul urban au spus că nu sînt de acord să îşi vîndă terenurile agricole pe care le deţin, chiar dacă ar exista un cumpărător. Dacă li s-ar oferi un preţ avantajos, persoanele intervievate ar fi de acord să-şi vîndă terenurile agricole în procent de 13% în mediul rural şi 19% în mediul urban. 